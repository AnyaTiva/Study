ፕላን ኮሚሽን ስለ አዲሱ የኢኮኖሚ ዕቅድ ከገለጸው
ብሔራዊ ፕላን ኮሚሽን በይፋ ከተመሠረተ ሰንበትበት ብሏል፡፡ በተለይ የሁለተኛውን አምስት ዓመት ዕቅድ በማዘጋጀት ተግባር ላይ ኃላፊነት ተሰጥቶት ሲሠራ እንደቆየም ይነገራል፡፡ ከሰሞኑ በሕዝብ ተወካዮች ምክር ቤት ፀድቆ ወደመተግበሩ የሚንደረደረው ሁለተኛው የዕድገትና ትራንስፎርሜሽን ዕቅድ፣ እንደ በኩሩ ሁሉ ተለጣጭ ወይም ‹‹አምቢሺየስ›› የሚል ተቀጥላ አልተለየውም፡፡
በመጪዎቹ አምስት ዓመታት ውስጥ የአገሪቱን ኢኮኖሚ በአምስት ትሪሊዮን ብር የሚንቀሳቀስ ለማድረግ ያወጣውን ዕቅድ በማስመልከት አዲሱ ሚኒስትር ኮሚሽነር ዶ/ር ይናገር ደሴ ለጋዜጠኞች በጽሕፈት ቤታቸው መግለጫ የሰጡት፣ ሐሙስ ታኅሳስ 5 ቀን 2008 ዓ.ም. ነበር፡፡ በቀድሞው የፋይናንስና ኢኮኖሚ ልማት ሚኒስቴር፣ የላይኛው ግቢ እየተባለ በሚታወቀው መሥሪያ ቤት ቅጥር ግቢ ውስጥ ከሚገኙ ሕንፃዎች አንዱን ብሔራዊ ፕላን ኮሚሽን ሲንሰራፋበት ሌላኛውን የመንግሥት ግዥና ንብረት ማስወገድ አገልግሎት ከትሞበታል፡፡  
በጽሕፈት ቤታቸው በሰጡት መግለጫ ዶ/ር ይናገር እንዳብራሩት ሁለተኛው የአምስት ዓመት ዕቅድ ለትግበራ መዘጋጀት ጀምሯል፡፡ ዕቅዱ መዋቅራዊ ለውጥ እንደሚያመጣ ይጠበቃል፡፡ ይኸውም የኢንዱስትሪው ዘርፍ በአምራችነት አብዛኛውን ኢኮኖሚያዊ የመዋቅር ለውጥ እንደሚያመጣ ዶ/ር ይናገር ይገልጻሉ፡፡ ይሁንና ግብርና አሁንም ቢሆን ወሳኝ ድርሻ ይይዛል፡፡ ዕቅዱ አገሪቱን የአምራች ኢንዱስትሪ ዘርፍ በቀላል ኢንዱስትሪ መስክ ከአፍሪካ ቀዳሚ የማድረግ ዓላማም አለው፡፡ የኢንዱስትሪ ፓርኮችን መገንባት፣ የባቡር፣ የመንገድ፣ የኃይል፣ የግድብ ወዘተ. ግንባታዎች እንደሚስፋፉ ኮሚሽነሩ ይጠቅሳሉ፡፡
በ2017 ዓ.ም. አገሪቱን በዝቅተኛው ደረጃ መካከለኛ ገቢ ወዳላቸው አገሮች ተርታ ለመምራት የሚቻልበትን ስሌት በመቀመር፣ ዕቅዱ በየዓመቱ የ11 ከመቶ የኢኮኖሚ ዕድገት እንደሚኖር ማቀዱን ኮሚሽነሩ አብራርተዋል፡፡ ከታክስና ግብር ግማሽ ትሪሊዮን ብር ገቢ የሚጠብቀው ይህ ዕቅድ፣ የመንግሥትና የግል ኢንቨስትመንት ተዳምረው 4.4 ትሪሊዮን ብር እንደሚያስገኙ፣ ኢኮኖሚውም ከጠቅላላ የአገር ውስጥ ምርት አኳያ 2.5 ትሪሊዮን ብር እንደሚሆን ታስቧል፡፡
የአምስት ዓመቱ ዕቅድና ፈታኝ ክስተቶቹ
ወደ ትግበራ የገባው ሁለተኛው የአምስት ዓመት ዕቅድ ገና ከጅምሩ ፈታኝ ኩነቶች ገጥመውታል፡፡ የድርቅ ክስተት፣ እየባሰበት የመጣው የአገሪቱ የውጭ ምንዛሪ እጥረት፣ የኃይል አቅርቦት እጥረትና መቆራረጥ፣ የማስፈጸም አቅም ማነስ ወዘተ. በመጀመሪያው አምስት ዓመት ዕቅድ ዘመን የነበሩ ችግሮች አሁንም ጨማምረው መጥተዋል፡፡
በድርቁ ምክንያት ከአሥር ሚሊዮን በላይ ሰዎች ለአስቸኳይ የምግብ ዕርዳታ ተዳርገዋል፡፡ የሰብል ምርት እጥረት አጋጥሟል፡፡ በዚህ ሳቢያም ከቡናና ከሰሊጥ በቀር መንግሥት ለወጪ ንግድ ይውሉ የነበሩ ሰብሎችና ቅባት እህሎት እንዳይላኩ አግዷል፡፡ ይህ መሆኑ በተዘዋዋሪ የአገሪቱ የውጭ ምንዛሪ ገቢ ላይ ተፅዕኖ እንደሚያደርስ ግልጽ ነው፡፡ ስለዚህ ጉዳይ ከሪፖርተር የተጠየቁት ዶ/ር ይናገር፣ በዚህ ሳቢያ አሳሳቢ የውጭ ምንዛሪ እጥረት እንደማይፈጠር ተከራክረዋል፡፡ የግብርና ውጤቶች ከኤክስፖርት ይልቅ ለአገር ውስጥ ፍጆታ ቢውሉ የሚኖረው ጥቅም ተመዛዝኖ መወሰኑን ይገልጻሉ፡፡
ባለፉት አምስት ዓመታት ውስጥ ሲተገበር የቆየው ዕቅድ ግቦቹን ላለማሳካቱ ይጠቀሱ ከነበሩ በርካታ ምክንያቶች መካከል (የዓለም ባንክን ጨምሮ ከሚገልጹት ውስጥ) አንዱ የፋይናንስ እጥረት ነበር፡፡ ይሁንና በኮሚሽነሩ ዕይታ ይኼ ብዙም የሚያሳስብ አይደለም፡፡ ከአገር ውስጥ ምንጮች በሚገኝ ፋይናንስ የዕቅዱ ግቦች ይተገበራሉ፡፡ ‹‹የውጭ የልማት አጋሮች የሚሰጡት ድጋፍ ካለ ይደገፋል፡፡ በአብዛኛው ግን በአገር አቅም፣ በሕዝብ ገንዘብ ላይ መሠረት በማድረግ ዕቅዱ ይተገበራል፤›› ብለዋል፡፡ ከፍተኛ በጀት የሚጠይቁ ፕሮጀክቶች፣ ካለፈው ዕቅድ የቀጠሉ ፕሮጀክቶችና አዳዲሶች የተካተቱበት ሁለተኛው የአምስት ዓመት ዕቅድ አብዛኛውን የፋይናንስ ምንጩን አገር ውስጥ ምንጮች እንደሚያደርግ ከመግለጽ ውጭ ዝርዝር ነጥቦችን ከመግለጽ ተቆጥበዋል፡፡
ይሁንና የዕቅዱ ሰነድ እንደሚያትተው፣ የአገር ውስጥ ገቢ ቁጠባ ከጠቅላላ የአገር ውስጥ ምርት አኳያ 29.6 ከመቶ ይደርሳል፡፡ የአገር ውስጥ ገቢም ወደ 19 ከመቶ እንደሚያድግ ሲታቀድ፣ ኢንቨስትመንትም ወደ 43 ከመቶ እንደሚያድግ ይታወሳል፡፡ የፋይናንስ እጥረት ለመንግሥታቸው ወሳኝ ችግር እንደማይሆን የሚገልጹት ዶ/ር ይናገር፣ ይልቁንም የጥራት ችግሮችን በመፍታት፣ የግብርናና የኢንዱስትሪ ውጤቶችን በብዛት በማምረት ኤክስፖርት ማድረግ ትልቅ ትኩረት እንደሚደረግበት አብራርተዋል፡፡
ስለ ዋጋ ግሽበትና የምንዛሪ ለውጥ
ከጋዜጠኞች ከቀረቡላቸው ጥያቄዎች መካከል የዓለም የገንዘብ ድርጅት (አይኤምኤፍ) እና ሌሎችም እንደሚመክሩት የብር የምንዛሪ መጠን ከሌሎች መገበያያ ገንዘቦች አኳያ የተጋነነ በመሆኑ መንግሥት የምንዛሪ ተመኑን አሁን ካለበት መጠንም ዝቅ እንዲያደርገው ሲወትውቱ ከርመዋል፡፡ እንደ ኮሚሽነሩ ማብራሪያ ግን የብር የምንዛሪ ለውጥ እነ አይኤምኤፍ ስለጠየቁ እንዲሁ እንደማይከለስ ይጠቁማል፡፡ መንግሥት የምንዛሪ ለውጥ ዕርምጃ ለመውሰድ ከባድ ጥንቃቄ እንደሚያደርግ አስታውቀዋል፡፡ የምንዛሪ ለውጥ ከሚደረግባቸው ምክንያቶች አንዱ የአገሪቱን የወጪ ንግድ ይበልጥ ርካሽ ለማድረግ ማስቻል ነው፡፡ በሌላ አነጋገር ወደ ውጭ የሚላኩ ምርቶች በገንዘብ ምንዛሪ ለውጥ ምክንያት ከበፊቱ ይልቅ ዋጋቸው ስለሚቀንስ ገዥዎች በብዛት እንዲገዙ ያስችላቸዋል በማለት ዶ/ር ይናገር አብራርተዋል፡፡
በአንፃሩ ግን የገቢ ዕቃዎች ከምንዛሪ ለውጥ በኋላ ዋጋቸው ውድ እንደሚሆንም ይታወቃል፡፡ ከምንዛሪ ለውጡ በፊት ከነበረው ዋጋ በላይ ከምንዛሪው ለውጥ በኋላ ስለሚጠየቅ፣ የገቢ ዕቃዎች ይወደዳሉ፡፡ እንበልና አሁን ያለው የብር ምንዛሪ ከዶላር አኳያ 21 ብር ቢሆንና ይህ ተመን ወደ 23 ብር በዶላር ከፍ እንዲል ቢደረግ፣ አንድ ዶላር ለመግዛት የሚያስፈልገው የብር መጠን ወደ 23 ብር በመጨመሩ ምክንያት የገቢ ንግድን ውድ ያደርገዋል ማለት ነው፡፡ በአንፃሩ ግን የወጪ ንግድ ለአንድ ዶላር ተጨማሪ ብር ሊያስገኝ እንደሚችል ማየት ይቻላል፡፡ ገዥዎች ለአንድ ዶላር 23 ብር መክፈል ይጀምራሉ ማለት ይሆናል፡፡
ይህ ግን በኢትዮጵያ ወቅታዊ የኢኮኖሚ ደረጃ ይህንን ማድረግ ከጥቅሙ ጉዳቱ ሊያመዝን ስለሚችል መንግሥት የምንዛሪ ለውጥ የማድረግ ሐሳብ እንደሌለው ኮሚሽነሩ አብራርዋል፡፡ በአብዛኛው የግብርና ምርቶችን በመላክ ጭምር የሚመራ የወጪ ንግድ ሥሪት በመሆኑና በርካታ የካፒታልና የጥሬ ዕቃዎችን በማስገባት ላይ የተመሠረተ ኢኮኖሚ በመሆኑም የምንዛሪ ለውጥ ማድረጉን መንግሥት እንደማይቀበለው ታውቋል፡፡ ይሁንና አስፈላጊ በሆነበት ወቅት የምንዛሪ ለውጥ ለማድረግ በሩ ክፍት እንደሆነ ሳይጠቅሱ አላለፉም፡፡
ሁለተኛው የአምስት ዓመት ዕቅድ የአገሪቱ የዋጋ ግሽበት ባለነጠላ አኃዝ ሆኖ እንደሚቀጥል የዕቅዱ ሰነድ ላይ አስፍሯል፡፡ ይሁንና በዕቅዱ መነሻ ዓመትና ከዚያም ቀድሞ በነበሩት ወራት በድርብ አኃዝ ሲያሻቅብ ቆይቷል፡፡ 12.4 ከመቶ የደረበሰት ጊዜም የቅርብ ጊዜ ትዝታ ነው፡፡ አሁንም በዚሁ አኃዝ ዙሪያ እየዋለለ ይገኛል፡፡ ስለዚህም ኮሚሽነሩ ተጠይቀዋል፡፡ በአምስት ዓመቱ ጉዞ የዋጋ ግሽበት አሳሳቢ እንደማይሆን፣ ይሁንና መጠነኛ ወይም ጤናማ ጭማሪ ሊያሳይ እንደሚችል ገልጸዋል፡፡
አዲሱ ዕቅድ ሕዝቡ በደንብ እንዲያውቀው ለማድረግ ከዚህ በፊት ከተደረጉ ውይይቶች በተጨማሪ ሌሎችም ሊካሄዱ እንደሚችሉ የጠቆሙት ዶ/ር ይናገር፣ ከዚህ በፊት የመንግሥት ኃላፊዎች የቀደመው ዕቅድ 70 ወይም 80 ከመቶ ከተሳካ ትልቅ አፈጻጸም መሆኑን ሲገልጹ እንደነበር፣ በእሳቸው ግምት አዲሱ ዕቅድ ምን ያህል ቢተገበር ስኬታማ ነው ሊባል እንደሚችል ከሪፖርተር ተጠይቀው ነበር፡፡ ‹‹መቶ ከመቶ እንዲሳካ እፈልጋለሁ፤›› በማለት በአጭሩ መልሰዋል፡፡